## Ліна КОСТЕНКО

* * *

Життя іде і все без коректур. 
І час летить, не стишує галопу. 
Давно нема маркізи Помпадур, 
і ми живем уже після потопу.

Не знаю я, що буде після нас, 
в які природа убереться шати. 
Єдиний, хто не втомлюється, – час. 
А ми живі, нам треба поспішати.

Зробити щось, лишити по собі, 
а ми, нічого, – пройдемо, як тіні, 
щоб тільки неба очі голубі 
цю землю завжди бачили в цвітінні.

Щоб ці ліси не вимерли, як тур, 
щоб ці слова не вичахли, як руди. 
Життя іде і все без коректур, 
і як напишеш, так уже і буде.

Але не бійся прикрого рядка. 
Прозрінь не бійся, бо вони як ліки. 
Не бійся правди, хоч яка гірка, 
не бійся смутків, хоч вони як ріки.

Людині бійся душу ошукать, 
бо в цьому схибиш – то уже навіки.

***

**_© Ліна Костенко. Всі права застережені._**

## Poem Review

Мені дуже подобається цей вірш, оскільки він нагадує, що ми живемо лише раз,
а отже, потрібно гідно прожити своє життя, бо можливості щось виправити чи змінити 
"в іншому житті" не буде.

## Feedbacks

### Feedback 1

У вірші «Життя іде і все без коректур» Ліна Костенко нагадує про те, що зробленого не перепишеш,
життя не має чернеток, над усім володарює час. Поетеса вдається до засобу персоніфікації,
щоб передати стрімкий літ часу, миттєвість людського життя в часі. У поезії минулий час окреслений
двома образами: біблійного потопу як розплати людства за гріхи та маркізи Помпадур — фаворитки
французького короля Людовіка XV, яка мала на нього великий вплив і визначала, по суті, політику держави.

У розумінні Ліни Костенко, смисл людського життя полягає в тому, щоб «зробити щось, лишити по собі».
Авторка також тривожиться за майбутнє — як зберегти природу, як достукатися до серця людини,
збудити її відповідальність за все суще на землі. Звучить у вірші й мотив відповідальності творця за слово,
за кожний написаний рядок, за творчість. Для ліричної героїні найголовніше — оберігати свою душу від гріхів,
не примножувати вже зробленого колись зла.

### Feedback 2

"Життя іде і все без коректур", — каже Ліна Костенко. Людина не може знати, що буде після неї, хто прийде
у цей світ, як житиме людство, як зміниться природа. Можна точно визначити, що завтра все буде не так,
як було сьогодні; а час не втомлюється, летить уперед, щоб знову і знову, як у калейдоскопі, змінювалися люди,
події, епохи.

Людина живе, поки вона жива. Життя тільки в ранньому дитинстві здається вічним, але з роками розумієш,
що все на цьому світі має свій початок і свій кінець, і тому треба поспішати "зробити щось, лишити по собі...".
Далі у творі Ліна Костенко ніби робить паузу і — найсумніший рядок: "... а ми, нічого, пройдемо, як тіні..."
Важко змиритися з тим, що людське життя — "нічого", тінь. Та що робити, як воно так і є? Але ця "тінь" може
такого лиха накоїти, що ніякий час не виправить. Людина повинна жити так, "... щоб тільки неба очі голубі
цю землю завжди бачили в цвітінні".

### Feedback 3

> Життя іде і все без коректур…

>І час летить, не стишує галопу…

Памятаю, ще в школі, коли вивчали творчість Ліни Костенко, ці слова міцно закарбувалися глибоко в серці.
Це був наче заклик і здавалося, що поетеса звертається саме до мене: „Не стій на місці! Роби щось! Твори!
Не зупиняйся! Вчорашній день уже не повернеш!”  І досі, коли беруся за якусь справу, згадую мимоволі ці
слова. Вони стали ніби бойовим кличем для мене, яким я проганяю свою лінь.
